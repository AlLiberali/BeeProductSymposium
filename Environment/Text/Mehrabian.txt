ایران از نظر تولید فرآورده‌های زنبور عسل در رتبه چهارم جهان قرار می‌گیرد. متأسفانه چالش‌های متعددی در مسیر کنترل کیفیت فرآورده‌های زنبور عسل در کشور وجود دارد. به علاوه معیارهای جامع و فراگیر برای اصالت سنجی و کنترل کیفیت این فرآورده‌ها بکار گرفته نشده که سبب گسترش نقص در فرآیند اصالت‌سنجی، و رتبه‌بندی و تقلب در فرآورده‌های زنبور عسل شده است. اجرای قوانین و استانداردهای اجباری جامع شامل ارزیابی اصالت، منشأ گیاهی، سلامت و کیفیت موجب رقابت سالم، ارتقاء کیفیت و قیمت‌گذاری منصفانه می‌گردد. به علاوه سبب افزایش اعتماد و قدرت انتخاب مصرف‌کننده، افزایش تقاضا، ارتقاء سلامت جامعه و در نهایت رونق بیشتر تولید داخلی، ارتقاء صادرات و اشتغال پایدار در حوزه فرآورده‌های طبیعی زنبورعسل می‌گردد. به علاوه گسترش استفاده از این فرآورده‌ها به عنوان محصولات غذایی و دارویی نیازمند مطالعات دقیق آزمایشگاهی و کارآزمایی بالینی است تا محصولاتی با کیفیت، رقابت‌پذیر، مورد اعتماد تولید کند که با تولید ارزش افزوده زیاد بتوانند در سطح ملی و بین‌المللی گسترش یابند. مرکز پژوهشی فرآورده‌های زنبور عسل دانشگاه شهید بهشتی در پاسخ به این نیازها جهت ارزیابی اصالت، کیفیت، منشأ گیاهی، سلامت، رتبه‌بندی و نیز تولید محصولات غذایی و دارویی دانش‌بنیان به عنوان نخستین مرکز پژوهشی جامع علمی دانشگاهی در حوزه فرآورده‌های زنبور عسل در وزارت علوم و هیأت امناء محترم دانشگاه شهید بهشتی تصویب شده است.
یکی از مهم‌ترین اهداف این مرکز پژوهشی اجرای برنامه‌های هدفمند در راستای آموزش، فرهنگ‌سازی و همگرایی محققین این حوزه از فرآیند تولید تا اصالت‌سنجی و تولید محصولات غذایی و دارویی و استاندارد است. اولین سمپوزیوم ملی فرآورده‌های غذایی و دارویی زنبور عسل به عنوان نخستین گردهمایی تخصصی این حوزه در راستای ایجاد کانونی برای بحث و تبادل نظر همه اساتید، دانشجویان، محققین، مراکز علمی، تولید کنندگان، شرکت‌های خصوصی و ذینفعان این حوزه برگزار می‌گردد تا با همفکری و هم‌افزایی بتوان جایگاه این محصولات را در سطح ملی و سپس بین‌المللی ارتقاء دهیم.