ایران از نظر تولید فراورده‌های زنبور عسل در رتبۀ چهارم جهان قرار می‌گیرد. متأسفانه چالش‌های متعددی در مسیر کنترل کیفیت فرآورده‌های زنبور عسل در کشور وجود دارد. به علاوه معیارهای جامع و فراگیر برای اصالت سنجی و کنترل کیفیت این فرآورده‌ها بکار گرفته نشده که سبب گسترش نقص در فرایند اصالت سنجی، و رتبه‌بندی و تقلب در فرآورده‌های زنبور عسل شده است. اجرای قوانین و استانداردهای اجباری جامع شامل ارزیابی اصالت، منشاء گیاهی، سلامت و کیفیت موجب رقابت سالم، ارتقاء کیفیت و قیمت‌گذاری منصفانه می‌گردد. به علاوه سبب افزایش اعتماد و قدرت انتخاب مصرف‌کننده، افزایش تقاضا، ارتقاء سلامت جامعه و درنهایت رونق بیشتر تولید داخلی، ارتقاء صادرات و اشتغال پایدار در حوزه فرآورده‌های طبیعی زنبورعسل می‌گردد. به علاوه گسترش استفاده از این فرآورده ها به عنوان محصولات غذایی و دارویی نیازمند مطالعات دقیق آزمایشگاهی و کارآزمایی بالینی است تا محصولاتی با کیفیت، رقابت‌پذیر و مورد اعتماد تولید کند که با تولید ارزش افزوده زیاد بتوانند در سطح ملی و بین‌المللی گسترش یابند.
مرکز پژوهشی فرآورده‌های زنبور عسل دانشگاه شهید بهشتی در پاسخ به این نیازها جهت ارزیابی اصالت، کیفیت، منشاء گیاهی، سلامت، رتبه‌بندی و نیز تولید محصولات غذایی و دارویی دانش‌بنیان به عنوان نخستین مرکز پژوهشی جامع علمی دانشگاهی در حوزه فرآورده‌های زنبور عسل در وزارت علوم و هیأت امناء محترم دانشگاه شهید بهشتی تصویب شده است.