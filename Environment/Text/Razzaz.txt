پیشینه و ریشۀ عسل در هزاره‌های مختلف تمدن بشری، باعث شده از دیرباز عسل به عنوان یک محصول استراتژیک در حوزه امنیت غذایی و همچنین در حوزه‌های پیشگیری و درمان بیماری‌های مختلف، شناخته شود. در چند دهه گذشته با پیشرفت علوم و فنون فصل‌های جدیدتری در بهره‌وری و استفادۀ بهینه از این محصول استراتژیک گشوده شده که می‌توان با بهره‌گیری از آن‌ها ارتقاء سلامت جامعه و بشریت را رقم زد. این پیشرفت‌ها در کشور عزیز ما ایران نیز همگام با دنیای علم و اقتصاد جهانی رخ داده است؛ هر چند در حال حاضر نیازمند یک ساماندهی و سازماندهی سریع جهت بهره‌گیری از همۀ امکانات بالقوه در داخل کشور برای تبدیل آن‌ها به فعل بیش از هر زمان دیگری احساس می‌شود. تاسیس مرکز پژوهشی فرآورده‌های زنبور عسل در دانشگاه شهید بهشتی یگ گام مهم و تاثیر گذار در همین راستا می‌باشد و می‌تواند نقطه شروع و سکوی پرتاب بسیار مهمی در جهت نیل به اهداف از پیش تعیین شده در این حوزه باشد. از آنجا که وزارتخانه‌ها و سازمان‌های مختلف مثل وزارت بهداشت، درمان و آموزش پزشکی، وزارت علوم، وزارت جهاد کشاورزی، وزارت صنعت، معدن و تجارت، سازمان دامپزشکی، سازمان غذا و دارو و ... در ارتباط مستقیم و غیر مستقیم با عسل می‌باشند، پیشنهاد تشکیل شورای عالی سیاستگذاری در خصوص زنبور عسل و فراورده‌های آن، جهت ترسیم نقشه راه با توجه به اسناد بالادستی برنامه‌های توسعه کشور، پیشنهاد بسیار شایسته‌ای است که در کوتاه مدت می‌تواند باعث پیشرفت‌های قابل ملاحظه‌ای در این زمینه گردد. مهم‌تر از همه اما داشتن همدلی، یکپارچگی و صمیمیت برای ایجاد همکاری‌های بین بخشی، تعامل و گفتمان با دست‌اندرکاران بخش‌های مختلف این صنعت عظیم می‌باشد که اگر بگوییم این همان کلید طلایی موفقیت در این مسئله می‌باشد بیراه نگفته ایم. رسالت جامعۀ دانشگاهی در خصوص ایجاد فضاء مناسب و پشتیبانی علمی از همه این فعالیت‌ها سنگین‌تر از سایر بخش‌های مرتبط می‌باشد و بیش از همیشه نیازمند بهره‌گیری از دانش فرهیختگان کشور که عمر با برکت خویش را در راه کسب علم و مهارت صرف نموده‌اند، می‌باشد. اینجانب به عنوان عضوی کوچک از جامعه علوم پزشکی کشور آمادگی خود را در خصوص پیگیری همۀ امور مربوط به وزارت بهداشت، درمان و آموزش پزشکی اعم از تدوین گایدلاین‌ها و قوانین مرتبط، مجوزهای تولید محصول، انجام کارآزمایی‌های بالینی، تولید مقالات علمی و .... اعلام می دارم. امیدوارم این سمپوزیوم علمی بتواند نقطۀ شروع خوبی برای این فعالیت‌های بزرگ پیش رو باشد.